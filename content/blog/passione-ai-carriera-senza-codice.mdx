---
title: "Come ho (Ri)Scoperto la Mia Passione e Trasformato la Mia Carriera con l'AI"
description: "Come l'AI mi ha ridato entusiasmo e trasformato la carriera. Automazioni e visual coding accessibili anche a chi non sa programmare."
date: "2025-01-24"
category: "Articoli"
tags: ["AI", "carriera", "automazione", "passione", "visual-coding"]
difficulty: "Base"
image: "/blog/passione-ai.jpg"
draft: false
---

# Come ho (Ri)Scoperto la Mia Passione e Trasformato la Mia Carriera con l'AI

## Introduzione: Dal caos aziendale a una nuova spinta

In vita mia non ho fatto "solo marketing". Prima sono stato studente universitario svogliato, poi traduttore, poi direttore di patronato sindacale occupandomi di vertenze di lavoro, infine social media manager e oggi advertiser e marketing consultant. Il marketing, insomma, è arrivato nella mia vita da 6-7 anni, non da venti.  

Eppure, durante questo percorso, la mia curiosità mi ha portato a scuriosare in mille campi diversi: web design, creazione di siti, SEO, gestione aziendale, formazione del personale. Non sono mai diventato un esperto in tutte queste aree, ma mi sono costruito una base che mi permette di avere dialoghi semi-approfonditi e di riconoscere i veri problemi quando li vedo.  

E la verità è che in molte delle aziende con cui ho collaborato, il problema principale non era il marketing. O per lo meno... non solo!
Il problema era **tutto il resto**:

- dipendenti che non sapevano vendere;
- assenza totale di raccolta dati (niente email, al massimo un cellulare scritto su un foglio);  
- nuova forza lavoro formata on the job e nei ritagli di tempo e l'aggiornamento dei vecchi lasciato alla loro buona volontà;
- mancanza di procedure, sostituite dal classico "si fa così perché si è sempre fatto così";
- budget pubblicitari ridicoli o inesistenti.  

E questi buchi organizzativi spesso finivano per ricadere su di me: raccoglievo lead? Certo. Ma poi venivano contattati dopo una settimana e senza un minimo di attenzione. Portavo potenziali clienti in negozio? Sì, ma l'upsell era praticamente zero. Il risultato? Le campagne fallivano, e il colpevole era sempre il solito: io, "l'ultimo arrivato".  

Con l'avvento dell'**Intelligenza Artificiale** ho intravisto una via d'uscita. Finalmente uno strumento concreto, accessibile e a basso costo per aiutare le aziende a **mettere ordine**.  
Oggi, grazie all'AI, posso creare:

- **CRM su misura** che eliminano fogli Excel come il Terminator dei tempi d'oro;  
- **chatbot personalizzati** con la cultura aziendale, le procedure e le regole interne già integrate;  
- **app aziendali** che automatizzano decine di passaggi ripetitivi, riducono gli errori umani e di distrazione e liberano tempo per le attività davvero importanti.  

E una delle mie gioie più grandi è proprio questa: entrare in un'azienda, studiarne i sistemi, analizzarne le procedure e poi sostituire tutta quella carta o quei file improvvisati con strumenti moderni, potenti, automatizzati.  
È qui che ho ritrovato una spinta che credevo persa.

## 1. La Stamina: Il Vero Vantaggio Competitivo

Charlie Munger diceva: *"Il vero vantaggio competitivo è la stamina"*.  
E aveva ragione. La stamina non è solo resistenza fisica, ma energia mentale, impegno costante, la forza di restare focalizzati quando gli altri mollano.  

Questa nuova passione per l'AI e l'automazione mi ha ridato proprio questo: **benzina mentale**.  
Quando ho iniziato a sviluppare un CRM per centri ottici (sì, proprio io che non sono programmatore), mi sono ritrovato a passare ore ed ore a perfezionarlo, senza stanchezza. Vedere che funzionava davvero, e che un negozio con quasi un milione di fatturato poteva usarlo ogni giorno, mi ha fatto capire che la stamina nasce quando fai qualcosa che senti *tuo*.  

## 2. L'Entusiasmo: Il Motore Inaspettato

L'entusiasmo è un moltiplicatore di energia.  
Quando sei entusiasta, procrastini di meno, hai più voglia di alzarti al mattino e i risultati arrivano più velocemente.  

Prima vedevo l'automazione come un campo tecnico, noioso. Poi è arrivata l'AI, e con strumenti come **ChatGPT, Claude, n8n, Supabase, Make.com e Lovable** l'automazione è diventata improvvisamente affascinante.  
L'entusiasmo è diventato contagioso: volevo sperimentare, costruire, trovare soluzioni. E questo ha cambiato anche il mio ruolo di consulente: i clienti mi hanno iniziato a percepire non solo come marketer o social media manager, ma anche, e piano piano spero diventi soprattutto, come **innovatore che porta strumenti concreti e risolve problemi veri**.  

## 3. La Passione non si Trova: si Costruisce

Molte persone, soprattutto tra i più giovani, finiscono spesso per raffrontarsi a loro coetanei di successo e si sentono manchevoli. Vanno alla ricerca dell'obiettivo ultimo, quella leva che li spinga ad alzarsi dal letto ogni mattina alle 6 con la voglia di spaccare il mondo e li sostenga quando la stanchezza o la noia cerca di farsi strada. Molti pensano che ognuno di noi debba scoprire l'obiettivo predestinato della loro vita. Personalmente non ci credo più.  
Per pochi fortunati forse è così, ma per la maggior parte di noi la passione si costruisce **a step**:

- seguendo la curiosità;  
- provando e riprovando;  
- mettendoci sempre il massimo impegno.  

È così che ho coltivato la mia passione per l'AI e il vibe coding:

- mi sono lasciato guidare dalla curiosità ("posso davvero creare una landing page partendo da zero senza scrivere una riga di codice?");
- ho usato l'AI come mentore invisibile, che mi guidava a piccole vittorie immediate;
- mi sono immerso in un percorso caotico, esplorando libri, esperti, tool, video su YouTube (a migliaia probabilmente!), e casi d'uso senza un piano rigido.  

La passione non è innata. È figlia di **curiosità + impegno + risultati**.  

## 4. L'Autostima si Costruisce (Mattoncino su Mattoncino)

Spesso il fatto di procrastinare, di perdere tempo sui social o netflix o ancora di essere sempre alla ricerca della soluzione segreta (e semplice) ad un problema complesso è dovuto ad una chiara mancanza di autostima, di fiducia in se stessi e nelle proprie capacità. Negli mi sono reso conto che l'autostima non è una condizione fissa, ma il risultato di una serie di azioni mantenute nel tempo.  
Si costruisce dandosi obiettivi – anche minimi – e rispettandoli.  

Esempio semplice: se so che tendo a non lavarmi i denti dopo i pasti, decido che lo farò sempre. Se ci riesco, dimostro a me stesso che non sono uno che parla a vuoto.  
Poi si passa a obiettivi più complessi. Allenarsi, fare la dieta, studiare un tot di ore al giorno, fare piccoli gesti affettuosi nei confronti del proprio partner... insomma, ogni cosa aiuta a costruire la propria autostima. Mattoncino su mattoncino, ogni promessa mantenuta, mi aiuta a costruire l'immagine di me stesso come persona affidabile, che mantiene la parola data e che porta a termine gli impegni.  

Facciamolo abbastanza volte ed anche con promesse di un certo peso e che richiedono un grande impegno ed ecco che questa immagine cresce e diventa solida, e con lei l'autostima cresce di conseguenza.  
E per me, ogni automazione funzionante, ogni app che aiuta davvero un'azienda, ogni lezione che fa migliorare i dipendenti, diventa un altro mattoncino.  

## Conclusione: La Passione si Costruisce, la Stamina la Sorregge

Se oggi ti senti bloccato, sappi che la passione non piove dal cielo. La costruisci tu, giorno dopo giorno, seguendo le tue curiosità e mettendoci impegno.  

L'AI è stato per me il contesto perfetto per innescare questo ciclo virtuoso: mi ha dato vittorie immediate, entusiasmo e stamina. Mi ha permesso di reinventare la mia carriera, passando da semplice consulente a creatore di soluzioni su misura.  

Io non sono un programmatore, eppure oggi sviluppo CRM, chatbot e app che risolvono problemi reali.  
Se è stato possibile per me, lo è anche per te.